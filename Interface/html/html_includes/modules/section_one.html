<section id="span-1" class="containersection">
       <div id="bg1" data-top="background-position:0px 0px;" data-top-bottom="background-position:0px 5%;" data-anchor-target="#span-1" class="skrollable skrollable-between" style="background-position: 0px 0px;">
        </div>
        <div class="text-container">
           <div class="row text-content" id="text1" data-top="top:0px" data-top-bottom="top:-5000%;" data-anchor-target="#span-1" >
               <div class="small-12 columns">
                <h1>MAMMUTJÆGEREN</h1>
                <h2>Den kolde mammutsteppe</h2>
               </div>
               <div class="small-12 medium-7 columns white" >
                   <p>Den kolde vind driver skyerne af sted i susende fart hen over en krystalblå himmel. Solen bager ned på mammutsteppen, men luften er isnende kold. Spredte klynger af små urter og buske kæmper en hård kamp for overlevelse på den flade steppe, og langt ude i horisonten, der hvor landet møder himlen, aner man den snehvide, knivskarpe iskant.</p>

                   <p>Sådan kunne en beskrivelse af mammutsteppen have lydt for 15.000 år siden, hvis vi havde mulighed for at spørge jægerstenalderfolket, som levede dengang. Jægerne ville nok fortælle os, at det var et godt sted at jage, for der var mange forskellige dyr på steppen, og de ville måske også fortælle, at det var svært at finde ly, og at det tit blæste rigtig koldt.</p>

                   <p>Vi kan jo ikke spørge datidens jægere, men vi ved alligevel en del om, hvordan livet var på mammutsteppen. Vi ved, at mammutsteppen var en kæmpe stor græssteppe – en slags tundra - som dækkede et gigantisk område af Europa og Asien. Og vi ved, at længst mod nord og nordøst lå isen som en mere end to kilometer tyk og kold dyne. Men vi ved også, at længere mod syd og vestover var der isfrit, og her bredte græstæppet sig ud.</p>

                   <p>Der var mange dyr på mammutsteppen, og bortset fra kulden kan man på mange måder godt sammenligne den med vore dages afrikanske savanne med meget græs og små vindblæste buske hid og did.</p>

                   <p>Dyrene på mammutsteppen var meget forskellige, og der var både store og små imellem hinanden. Flokke af rensdyr trak over store afstande, mens små sneharer levede side og side med lemminger og steppeegern, ofte i ly under de få buske. Et ensomt uldhåret næsehorn krydsede måske sporene fra en irsk kæmpehjort, der med sit 30-40 kg tunge gevir og en højde på størrelse med vore dages elge, var en af mammutsteppens giganter. Ulvene jagede i spredte grupper, og byttedyr som saigaantiloper og moskusokser var, trods deres ofte rolige græsning, altid på vagt over for mammutsteppens forskellige jægere.</p>

                   <p>På mammutsteppen vandrede dyrene af sted på evig jagt efter mad, ganske som de gør det på savannen i Afrika i dag. Og ligesom zebraer, gnuer og giraffer spiser forskellige blade og græs på savannen, så spiste også mammutsteppens mange dyrearter forskellige planter. Nogle tog det laveste græs, mens andre nappede knopper og blade fra lidt højere planter og spredte klynger af buske.</p>

                   <p>Tykkelsen på dyrenes pels og den måde, de spiste på, medførte, at de levede forskellige steder på mammutsteppen. Nogle foretrak de lidt lunere sydlige områder, mens andre, som mammutten, kunne leve helt oppe i nærheden af isranden.</p>

                   <p>Som tiden gik, blev det varmere, og isen smeltede langsomt bort og forsvandt. Og med isen forsvandt også mammutsteppen og mange af de dyr, der levede på den. I dag kan vi være heldige at finde knogler, tænder og måske gevirer fra nogle af dem. De ligger i jorden og fortæller os om uldhårede næsehorn, irske kæmpehjorte og den fantastiske mammut, som var engang.</p>
               </div>
               <div class="small-12 medium-4 medium-offset-1 columns">
                    <div class="row">
                    <div class="small-12 columns end orange side">
                        <p class="lead">Køb Mammutjægeren</p>

<p>Børnebogen Mammutjægeren er skrevet af Tine Nord og illustreret af Maria Mac Dalland. Bogen er udkommet på <a href="http://forlagetiris.dk/">Forlaget Iris</a></p>

<p>Du kan læse endnu mere om jægerstenalderen på <a href="http://zoologi.snm.ku.dk/Udstillinger/Faste_udstillinger/">Zoologisk Museums hjemmeside</a> og <a href="http://natmus.dk/historisk-viden/danmark/oldtid-indtil-aar-1050/jaegerstenalder-indtil-4000-fkr/">Nationalmuseets hjemmeside</a></p>
                        </div>
                        
                        <div class="small-12 columns orange side">
                            <p class="lead">Vidste du?</p>
                            <p>at da den sidste istid var ved at være ovre, var der meget koldt her, hvor vi bor? Og hvis man begav sig ud på jagt, kunne man møde både isbjørne, rensdyr og los.</p>
                        </div>
                        
                        <div class="small-12 columns orange side">
                            <p class="lead">Vidste du?</p>

<p>at i gamle dage troede folk i Sibirien, at mammutknogler, der dukkede frem fra jorden, stammede fra en slags trold, der lignede en elefant og levede under jorden? Folk troede at elefanttrolden døde, når den så dagslys.</p>
                        </div>
                        
                        <div class="small-12 columns orange side">
                        <p class="lead">Vidste du?</p>

<p>at folkene på Asks boplads brugte fint tilhuggede flintesten som redskaber og våben? Flint er nemt at finde i Danmark, og jægerstenalderfolkene var meget dygtige til at finde den bedste slags. De var også meget dygtige til at forarbejde flinten, så den kunne bruges som en kniv, en spydspids eller måske en skraber, der kunne rense skindet frit for kødrester og fedt.</p>
                        </div>
                        
                        
                   </div>
               </div>
           </div>
            </div>
        </section>
        